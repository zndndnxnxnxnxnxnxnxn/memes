---
title: 01 Bemanning
path: bemanning
---

## Kundearbeid
Alle stillinger i Blank, med unntak av daglig leder og salgssjef, er konsulentstillinger. Dette innebærer at man er forventet å bruke mesteparten av tiden sin i fakturerbare kundeprosjekter. Konsulentene er ikke selv ansvarlige for å skaffe Blank kunder eller prosjekter, men dersom man har tips om aktuelle oppdrag for Blank er det selvfølgelig positivt.

## Salg og bemanning
Salgs- og bemanningsprosesser i Blank skjer som hovedregel åpent. Hele selskapet kan se hvilke kunder man er i dialog med, og hvilke anbud man vurderer å svare på. Det gjøres unntak, dersom kunder krever at oppdrag behandles hemmelig.

De ansatte oppfordres til å diskutere hvilke kunder som er attraktive for Blank å jobbe med, og hvilke som eventuelt ikke er det. De ansatte oppfordres også til å si ifra dersom man mener noen av kundene man får forespørsler fra er problematiske å samarbeide med, for eksempel på grunn av etiske forhold.

## Medbestemmelse over egne oppdrag
Konsulenter i Blank har medbestemmelse over hvilke prosjekter og kunder en selv skal jobbe for. Dersom selskapet har planer om å tilby en konsulent til en kunde avklares det alltid med konsulenten først. Selv om forventningen er at alle konsulenter skal jobbe i kundeprosjekter, har man alltid rett til å takke nei til engasjementer. Årsaker til at man ønsker å takke nei til et engasjement kan for eksempel være: dårlig match på arbeidsoppgaver/kompetanse, tidligere erfaringer med kunde, liten interesse for domenet, osv.

Man har også alltid rett til å takke nei til engasjementer på etisk grunnlag – dersom arbeidet strider mot ens egen overbevisning – uten at dette må forsvares ytterligere.
